# Contesto
## Introduzione
La complessità della società moderna sta portando ciascuno di noi, indipendentemente dal livello culturale, a sentirsi spaesato, disperso, 
spesso in balia di fenomeni che non comprende e che ritiene controllati da interessi occulti e immutabili.
Ma che ci piaccia o no il futuro arriverà e, che ci piaccia o no, qualcuno oggi sta prendendo le decisioni che influenzeranno la vita di tutti 
noi negli anni a venire.
Il positivismo, la corrente di pensiero dominante negli ultimi 2 secoli ci ha convinto, o secondo alcuni illuso, che l’enorme potere datoci dalla conoscenza e 
dalla tecnologia ci permetta oggi di plasmare il nostro futuro su una scala prima impensabile.
L’enorme potenziale tecnologico non può però rimpiazzare i desideri e la visione necessari a plasmare il nostro futuro in modo che esso sia desiderabile per i più,
ed infatti grazie alla diffusione di sistemi di governo democratici e alla disponibilità di strumenti di comunicazione e collaborazione su scala globale, 
oggi più che in qualsiasi altra epoca, la responsabilità di tracciare il sentiero per l’umanità e la società del domani è di ciascuno di noi.

Ciononostante pochissime energie sono state dedicate negli ultimi decenni ad alimentare un dibattito pubblico che ci consenta di immaginare in maniera
condivisa i principi che dovrebbero guidare il nostro cammino futuro, ed i modelli di società che ci permetteranno di beneficiare a pieno delle nostre nuove
straordinarie capacità.

Il filosofo Yuval Noah Harari nel suo libro ‘Homo Deus’ parla di un’ipotetica agenda dell’umanità. Un programma sintetico e generale degli obiettivi che l’umanità
dovrebbe auspicabilmente perseguire nel medio o lungo termine. 
Ma quanti di noi oggi sarebbero in grado di immaginare il contenuto di tale agenda?

Spesso si attribuisce questo disinteresse verso la realizzazione dei nostri desideri collettivi alla crescente complessità della società e della tecnologia
che avrebbero, per così dire, spostato l’orizzonte dei desideri al di là della comprensione dell’uomo comune.
Rassegnarsi ad una simile idea vorrebbe però dire condannare gran parte dell’umanità all’insignificanza, riportandola di fatto ad una condizione arcaica 
in cui la tecnologia e i cosiddetti tecnocrati prendono il posto della magia e degli dei.
In realtà, noi crediamo - in questo sta forse il più grande atto di fede di tutta la nostra riflessione - che il potere di plasmare il futuro e di definire 
i nostri obiettivi ed i principi fondamentali delle nostre società sia, oggi più che mai, nelle mani dell’umanità nel suo complesso e delle comunità che la 
costituiscono.

A ben pensare, ci troviamo infatti - forse per la prima volta - in possesso degli strumenti necessari a condividere e discutere rapidamente le nostre idee su 
scala globale. 
Perdipiù, le nazioni con il maggiore potere economico e militare sono per la quasi totalità governate secondo principi democratici. 

Ciò che invece sembra mancarci è la consapevolezza che così come la tecnologia è costantemente alimentata dalle nuove scoperte scientifiche, il benessere della 
comunità è alimentato da una continua rielaborazione degli obiettivi e dei principi sui quali la comunità stessa si fonda.

Partendo da queste considerazioni abbiamo sentito l’esigenza di iniziare ad elaborare una piattaforma che potesse fungere da base per un più ampio dibattito
pubblico.
A questo punto sorge però spontanea una domanda:

Quali caratteristiche deve possedere una piattaforma per poter alimentare un dibattito che coinvolga persone estremamente diverse in termini di
estrazione sociale e culturale?

La risposta, come spesso avviene, ci arriva dal passato.

## Il ruolo dell’ideologia nella società
Storicamente tutte le società si sono dovute confrontare con la necessità di stabilire principi condivisi e strumenti interpretativi che, 
pur riprendendo spesso idee preesistenti, adattassero tali idee al mutato contesto storico consentendo il miglioramento delle condizioni di vita.
Per gran parte della storia dell’umanità gli individui e le comunità sono stati artefici quasi del tutto inconsapevoli di tale processo di elaborazione e 
definizione di valori e di obiettivi condivisi.

A partire dal XVII secolo, alcuni intellettuali illuministi hanno riconosciuto la necessità di raggruppare i principi che, secondo il loro punto di vista,
caratterizzavano una società funzionale o desiderabile in opere che avevano l’obiettivo più o meno esplicito di guidare l’azione politica.

Grazie allo sviluppo dei mezzi di stampa ed al mutato contesto sociale, alcune di queste opere superarono per la prima volta i confini del dibattito filosofico
creando delle vere e proprie piattaforme per l’elaborazione politica condivisa.

Tali piattaforme concettuali, a cui oggi ci si riferisce genericamente ed inappropriatamente con il nome di ideologie, hanno fornito gli strumenti interpretativi 
e comunicativi che nell’età moderna hanno assolto il compito di diffondere la consapevolezza riguardo ai valori e agli obiettivi condivisi contribuendo enormemente
al processo riformatore che ha permesso la diffusione dei sistemi democratici nelle società occidentali e non solo.

È comunque importante sottolineare che il termine ideologia ha un significato più ampio di quello associato all’uso comune del termine,
infatti l’ideologia definisce il complesso delle idee e delle mentalità proprie di una determinata comunità o gruppo sociale in un determinato periodo storico
indipendentemente dal fatto che la comunità o il gruppo sociale in questione ne abbia consapevolezza o dal fatto che le idee ed i valori principali dell’ideologia 
siano raccolti e documentati in maniera più o meno strutturata ed esaustiva.

Pertanto, da questa più completa definizione di ideologia è evidente il fatto che finché esisterà una qualche forma di associazione umana allora esisterà anche
un’ideologia.
In tempi recenti, coincidentemente con l’uscita del tema della definizione condivisa degli obiettivi futuri dal dibattito pubblico, il termine ideologia ha però
assunto una connotazione negativa ed è stato erroneamente associato agli assolutismi o più genericamente ad un approccio idealistico e privo di concretezza alla 
soluzione delle problematiche contingenti.
Tuttavia ideologia non è in alcun modo sinonimo di assolutismo, le ideologie così come le tecnologie e le scoperte scientifiche possono essere strumenti pericolosi,
ma così come le tecnologie e le scoperte scientifiche, sono necessarie alla creazione ed alla crescita di comunità complesse come quelle in cui ci troviamo
a vivere.

## La crisi delle ideologie
Se dunque, un ideologia è sempre presente in una società, perché da molti anni ormai si parla di crisi delle ideologie?
Il motivo va individuato nel fatto che con crisi delle ideologie si identificano in realtà a due diversi fenomeni che caratterizzano la società occidentale
contemporanea:

- da una parte si fa riferimento alla crisi di alcune specifiche ideologie che hanno dominato il secolo passato ed in particolare: il comunismo,
il fascismo ed il liberismo classico;
- dall’altra si descrive una progressiva perdita di consapevolezza degli obiettivi comuni da parte dell’opinione pubblica.

Se il primo fenomeno è in qualche modo fisiologico ed è dovuto al progressivo allontanamento della società dagli assiomi
fondanti delle ideologie teorizzate nel diciottessimo secolo, il secondo è più preoccupante in quanto manifesta più che un’assenza di ideologia - che come abbiamo 
discusso è impossibile finchè esiste una società - una frammentazione ideologica che riflette un senso diffuso di mancanza di significato dell’operare comune.

Alla lunga questa sfiducia nell’agire collettivo potrebbe minare il benessere e l’esistenza stessa delle nostre società.

L’analisi delle cause della crisi dei modelli ideologici che hanno dominato il ventesimo secolo eccede grandemente le finalità di questo documento,
per una trattazione adeguata si rimanda il lettore all’ampia letteratura relativa all’argomento, sintetizzando estremamente è però possibile individuare
due principali cause:

1. la diffusa critica alle conoscenze non operazionali;
2. il mutamento di alcuni elementi del contesto antropico e sociale che erano stati assunti come leggi economiche fondamentali ed immutabili dalle principali
ideologie.

Il primo punto racchiude gran parte delle obiezioni sollevate dai cosiddetti movimenti post-ideologici e mette in discussione l’utilità stessa delle ideologie
all’interno della società contemporanea.
Il secondo punto concerne invece l’inadeguatezza dei modelli ideologici novecenteschi rispetto al mutato contesto storico e socioeconomico.

Pur non addentrandoci qui in una dettagliata analisi delle ragioni che ci spingono ad affermare l’inadeguatezza delle ideologie novecentesche - ragioni che verranno
di volta in volta introdotte durante la discussione delle specifiche tematiche - ci limitiamo ad offrire al lettore alcuni spunti di riflessione:

Le teorie del liberalismo classico erano basate sull’assunto che le risorse ambientali fossero presenti in una misura talmente elevata rispetto alle capacità 
di consumo da parte dell’umanità da poter essere considerate virtualmente illimitate; 
la recente crisi ambientale ha dimostrato quanto tale assioma relativamente ragionevole nel XVII secolo abbia oggi perso del tutto di validità;

La costruzione teorica del marxismo è strutturata postulando una società fondamentalmente basata sugli operai e sui contadini, entrambe professioni che potrebbero 
essere del tutto estinte nel giro di qualche decennio per via dei progressi nell’ambito dell’automazione;

Il socialismo ipotizza una generale coincidenza degli obiettivi personali e delle ambizioni tra gli individui e a partire da tale coincidenza giustifica le 
proprie posizioni egualitariste, tale coincidenza è stata largamente smentita dalle esperienze di socialismo reale del ventesimo secolo.

Nonostante i loro limiti le ideologie ottocentesche e novecentesche hanno però avuto un grande merito, ovvero quello di creare una narrazione condivisa che ha 
funto da motore per la più incredibile e rapida ondata di crescita materiale e di innovazioni sociali nella storia dell’umanità.

Un ruolo fondamentale in tale crescita è stato giocato dalla forte coesione sociale generata proprio dalla condivisione di quei principi di carattere generale e 
comprensibili a tutti che erano alla base delle principali ideologie.

Solo attraverso un elevatissimo livello di coesione e condivisione è infatti possibile per l’individuo accettare l’enorme livello di delega e di fiducia nei
confronti della società che la complessità moderna richiede.

Non è quindi casuale il fatto che la crisi delle ideologie sia stata accompagnata da una crisi della fiducia nella rappresentanza e dallo sfaldamento della 
coesione sociale nelle società avanzate.

## L’illusione operazionalista
Alla luce di quanto fin qui detto, una critica generalizzata all’ideologia come strumento del dibattito pubblico dovrebbe essere considerata non solo infondata, 
ma anche pericolosa per la libertà e la democrazia, sorprendentemente tale critica ha invece recentemente acquisito una notevole popolarità basandosi su 
argomentazioni di tipo operazionalista. 

Una disciplina o una riflessione si dice operazionale quando i risultati o le conclusioni a cui essa porta sono direttamente applicabili alla soluzione di problemi 
concreti, la domanda archetipale dei saperi operazionali è: ” come fare?”.

In tempi recenti con l’aumentare della complessità introdotta dal progresso tecnologico si è verificata una sorta di operazionalizzazione generalizzata che si
rispecchia nella sempre crescente specializzazione che si richiede agli individui.
La politica e l’informazione giornalistica, per via della loro funzione di interfaccia tra i vari soggetti e organismi che costituiscono le società, hanno per lungo
tempo svolto il ruolo di sintetizzare o per così dire “de-operazionalizzare” e rendere accessibile a tutti la visione rispettivamente del futuro e del presente.

Questa prerogativa di sintesi sta però iniziando a vacillare sotto i colpi di una critica operazionalista rafforzata dalla sfacciata arroganza con cui i gruppi di
potere che si sono susseguiti negli ultimi decenni hanno del tutto trascurato i principi basilari del buon governo, dalla sempre più diffusa corruzione,
dall’immobilismo prodotto da anni di pensiero unico e rafforzato dall’asservimento non regolamentato dei servizi di informazione alle logiche commerciali.

Conseguentemente il dibattito politico si è spostato dal tema fondamentale del “cosa fare?” al tema contingente del “come fare?”.

L’approccio operazionalista solitamente appannaggio delle oligarchie tecnocratiche è diventato il denominatore comune nella narrazione della quasi totalità dei 
cosiddetti movimenti post-ideologici di matrice populista. 
Tali movimenti hanno visto una rapida ascesa negli ultimi anni nei paesi dell’europa mediterranea - curiosamente proprio in reazione ad una parentesi di ampia
diffusione di governi tecnocratici -  e successivamente anche negli Stati Uniti e in America merionale.

La narrazione post-ideologica postula l’esistenza di un “pragmatismo trasversale”, una sorta di buon senso collettivo che genera una lista delle cose da fare,
implicitamente condivisa da tutta la comunità ed il cui perseguimento rappresenta l'obiettivo dell’azione politica.

Analogamente al sapere tecnocratico che asserisce di essere corretto in quanto basato sul metodo scientifico, il pragmatismo trasversale non richiede di essere
vagliato rispetto ad un qualche sistema di valori in quanto esso è corretto per definizione, dal momento che rispecchia il volere della comunità.

Le ideologie sono così ridotte a delle reliquie vuote utilizzate dai politici per mascherare la malafede o l’incapacità.

Liberato dalla necessità di elaborare un’agenda politica e di affrontare le difficili scelte che tale elaborazione comporta,
il politico post-ideologico può concentrarsi sull’implementazione della volontà popolare.

Tipici esempi della visione post-ideologica si hanno in slogan del tipo: “La giustizia non è un valore né di destra né di sinistra”.
Affermazioni di questo genere apparentemente condivisibili, fanno leva sul fatto che il concetto di giustizia è profondamente radicato in ciascun individuo a 
prescindere dal suo credo politico.

Cionondimeno esse ignorano volutamente quello che è il problema fondamentale della politica, ovvero la diversa sensibilità degli individui 
rispetto a principi e valori fondamentali quali giustizia, eguaglianza e libertà.

Così, ad esempio, se per uno può sembrare ingiusto che una sola persona possieda più ricchezza di diversi milioni di persone nella medesima comunità,
per un altro tale fatto è del tutto accettabile ed anzi desiderabile.

Se per uno il diritto alla privacy è un fondamento irrinunciabile di una società libera per un'altro esso può rappresentare semplicemente un intralcio
alle possibilità di indagine e all'accertamento della verità, e cosi via ...

Il peccato originale che affligge l’approccio operazionalista sia nella sua declinazione tecnocratica che in quella post-ideologica consiste nel considerare
concetti come correttezza e ottimalità univoci all’interno di sistemi complessi come le società moderne. 

In realtà tali concetti non possono essere giudicati se non si fissa a priori un sistema di valori e di obiettivi in base ai quali effettuare le valutazioni.

I sostenitori del post-ideologico a questo punto obietteranno che esistono tutta una serie di temi contingenti rispetto ai quali la visione della stragrande 
maggioranza degli individui coincide e che questi temi sono quelli su cui bisognerebbe concentrarsi.
Tale obbiezione - purché non implichi violazioni dei diritti fondamentali dell’individuo - non può che essere sottoscritta da chiunque creda nella democrazia, 
nondimeno essa  non aiuta in alcun modo a rispondere alle numerose domande fondamentali che la visione operazionalista lascia in sospeso e che ne minano la 
credibilità e l’applicabilità ai moderni sistemi democratici, ad esempio: 

- È possibile considerare i principi di buon governo come il solo fondamento di una visione politica, o, per quanto irrinunciabili, essi dovrebbero 
rappresentare un requisito piuttosto che un fine? 
- In base a quali criteri viene determinata l’agenda politica? In altre parole chi o che cosa genera il pragmatismo trasversale?
- Cosa succederà ad un consenso costruito su un'agenda prefissata quando ci si troverà a prendere delle decisioni che contrappongono interessi economici di
diversi gruppi all’interno della stessa comunità?
- Quali strumenti verranno utilizzati per schierarsi di fronte a mutamenti imprevisti dello scenario geopolitico o economico in assenza di una guida ideologica
consapevole?

Per far fronte a questo tipo di domande alcuni movimenti post-ideologici hanno proposto una serie di innovazioni tecnico/istituzionali di vario genere,
tra le quali la più nota è probabilmente l’introduzione di forme di democrazia diretta.

L’idea è che nel momento in cui dovesse presentarsi una decisione inattesa oppure, nel momento in cui non fosse possibile elaborare una cosiddetta soluzione 
win-win ad un problema in agenda, allora si chiederà alla comunità stessa di esprimersi sulla questione.
Tale riedizione su larga scala del modello ateniese che per alcuni rappresenta l’apoteosi dell’implementazione della democrazia o addirittura l’unica possibile
forma di democrazia, pur presentando grandi potenzialità nell’ambito della regolazione delle tematiche etiche e dei diritti della persona, quando viene estesa
agli ambiti tecnico-economici o a quello geopolitico è una forma di utopia ben più radicale di quelle che animavano le ideologie ottocentesche. 

Infatti essa implica che la complessità delle società moderne, che sono il frutto di un’elaborazione secolare dell’intelligenza collettiva, sia alla portata di
ciascun individuo; questo ipotetico super cittadino, in ogni momento e a seconda delle necessità, sarebbe in grado di esprimersi in maniera competente ora su 
questioni di natura sanitaria, ora sull’opportunità degli investimenti infrastrutturali, ora sulle più adeguate politiche ambientali.

Pur rispettando l’opinione di coloro che credono nella desiderabilità e nella realizzabilità di un tale sistema, è impossibile non riconoscere che esso è fondato
su una visione ideologica che implica la negazione delle specifiche attitudini e capacità individuali e conseguentemente l’illegittimità di qualsiasi classe
dirigente, in maniera del tutto analoga a quanto affermato dalle più radicali posizioni socialiste ed anarchiche.

In altri casi i movimenti post-ideologici si sono invece affidati al più collaudato feticcio dell'uomo forte, un uomo che è allo stesso tempo 
un uomo del popolo ma anche un provviddenziale faro chiarificatore in grado di risolvere la complessità con ricette semplici e di impatto immediato
spesso accompagnate da una retorica patriottica.

Anche in questo caso ci troviamo di fronte ad una posizione fortemente ideologica, una posizione che rifiutando il valore dell'intelligenza collettiva
e delle istituzioni sia pubbliche e private individua nelle capacità quasi sovrannaturali del superuomo di turno una soluzione semplice e del tutto
deresponsabilizzante a qualsiasi problema riducendo di fatto la democrazia ad una sorta di monarchia elettiva.
Simili forme di governo ampieamente adottate nelle tribù germaniche in epoca romana e successivamente da quelle vichinghe in epoca mediovale, si erano
già a quel tempo rilevate del tutto inadeguate ed erano state rapidamente accantonate nel momento in cui tali tribù avendo conquistato il potere si
erano trovate a dover gestire organismi protostatali di maggiore complessità.

Senza entrare in un giudizio di merito sui risultati delle recenti esperienze politiche di questo tipo è impossibile non sottolineare come soluzioni 
analoghe si siano rivelate inadeguate già nel corso del XX secolo e quali inquitanti ombre questo sovranismo getti sul futuro delle democrazie occidentali.

Quelli appena citati rappresentano solo alcuni dei tanti possibili esempi che evidenziano quanto i cosiddetti movimenti post-ideologici siano in realtà radicalmente
ideologici e come il termine post-ideologico non sia altro che uno slogan dietro al quale mascherare un’assenza di elaborazione rispetto al proprio collocamento
ideologico se non la deliberata volontà di nasconderlo.

Se da una parte è giusto ed anche necessario riconoscere al post-ideologismo il merito di aver riportato al centro dell’attenzione dell’opinione pubblica 
l’importanza dell’implementazione di buone pratiche di governo e degli aspetti operazionali, dall’altro noi riteniamo che una politica che si autolimiti 
agli aspetti operazionali sia una politica destinata a fallire di fronte ai rapidi mutamenti ed alle sfide complesse e potenzialmente divisive che 
caratterizzano la società moderna.

## I nuovi agenti socio-economici
L’avvento del post-ideologismo ha soltanto aggravato una dimensione politica già frammentata e priva di slancio innovatore riducendola a focalizzarsi su problemi
sempre più contingenti e allontanando ulteriormente la possibilità di un cambio di prospettiva capace di introdurre nuove priorità adattandosi al mutato contesto
tecnologico e socio-economico.

Nonostante l’assenza di una visione condivisa abbia per certi versi riportato l’occidente ad una condizione di pre-modernità politica,
il processo di evoluzione delle società non si è affatto arrestato. Nuovi agenti socio-economici hanno rapidamente colmato il vuoto direzionale lasciato
dalla crisi delle ideologie riorientando la traiettoria di evoluzione della società, questi nuovi attori possono essere raggruppati in quattro categorie:
- Organi amministrativi e associativi nazionali e sovranazionali;
- Società multinazionali e altri grandi gruppi d’interesse organizzati;
- La Repubblica Popolare Cinese;
- I movimenti ecologisti.

Molti analisti riconoscono nella moltitudine di strutture di governance che nel corso del novecento sono state sviluppate per affiancare i governi nella gestione 
della crescente complessità, il principale argine al tracollo delle democrazie occidentali negli anni che hanno seguito la crisi finanziaria del 2008. 
Le banche centrali, il fondo monetario internazionale, i sindacati, le associazioni di categoria, le amministrazioni locali, le authorities, le organizzazioni 
no-profit e numerosi altri soggetti a carattere collettivo si sono trovati nel bene e nel male ed in misura differente a dover sopperire tramite strumenti spesso
inadeguati all'inconsistenza della politica.

Questi organismi sono però strutturati per affrontare tematiche specifiche generalmente di natura tecnica e pertanto la loro azione tende fondamentalmente a
mantenere il sistema socio-economico stabile reagendo per quanto possibile alle perturbazioni introdotte da altri agenti.

La seconda categoria di agenti in grado di influenzare consapevolmente la traiettoria evolutiva della società è composta dai gruppi di interesse organizzati
soprattutto a carattere sovranazionale.
La convergenza tra la comparsa e la diffusione di gruppi privati di enormi dimensioni e il progressivo indebolimento dei governi ha infatti offerto a tali gruppi
una libertà di manovra senza precedenti.
Grandi banche d’affari, società tecnologiche, società energetiche, colossi assicurativi e farmaceutici sono oggi in condizione di orientare l’evoluzione 
dell’intero sistema economico e sociale verso nuovi obiettivi; tendenzialmente i propri.

Non deve pertanto sorprendere la tendenza che ha visto negli ultimi anni gli utili di questi gruppi aumentare in maniera significativamente superiore alla crescita
dell’economia globale in contrapposizione con quanto avvenuto per tutti gli altri attori economici e per i redditi individuali che in occidente hanno invece 
sperimentato una contrazione rispettivamente della redditività ed del potere d’acquisto.
A fare le spese della nuova agenda dettata dai giganti dell’economia sono stati prima di tutto i sistemi di welfare degli stati più deboli e le giovani 
generazioni che hanno assistito impotenti ad una ridefinizione in peggio delle proprie prospettive occupazionali e retributive. 
Nondimeno, con il procedere del XXI secolo una crescente incertezza sulle prospettive future si sta diffondendo nella classe media dei paesi più industrializzati
che per quasi mezzo secolo aveva sperimentato una relativa serenità economica ed una visione positiva rispetto alle prospettive future.

Il terzo agente che ha governato l’evoluzione socio-economica è, come anticipato, la Repubblica Popolare Cinese che con la sua impressionante ascesa ha indotto
una importante e probabilmente indesiderata riorganizzazione socio-economica delle società occidentali.
La Cina infatti, in poco più di 30 anni, è passata dall’essere sostanzialmente irrilevante dal punto di vista economico ad essere la seconda economia del mondo ed 
il primo esportatore di merci.
La scalata cinese al mercato globale è risultata particolarmente destabilizzante, in quanto, a differenza di tutte le altre grandi economie mondiali,
la Cina non è un paese allineato ideologicamente al blocco occidentale e non possiede istituzioni democratiche. 
Il cosiddetto socialismo di mercato congiuntamente all’enorme surplus commerciale ha infatti consentito al governo cinese di mobilitare immense quantità di denaro
per l’acquisizione di asset strategici sui mercati globali ed allo stesso tempo di controllare il costo e le condizioni di lavoro della manodopera in maniera del
tutto impensabile nei paesi democratici.
Questa libertà di azione economica su larga scala, affiancata da una politica estera estremamente prudente ed orientata a rassicurare gli investitori stranieri,
ha permesso alla Repubblica Popolare Cinese di attrarre ingenti investimenti esteri e di rafforzare in maniera pianificata il proprio sistema produttivo.

Conseguentemente diversi paesi si sono trovati, spesso senza un’adeguata pianificazione da parte dei governi, ad accelerare il processo di riconversione industriale
verso produzioni a più alto valore aggiunto e a mettere in discussione standard di vita da lungo tempo consolidati per evitare di essere risucchiati in 
una insostenibile competizione salariale.

Il quarto ed ultimo agente ad affermarsi in ordine temporale è stato il diffondersi della consapevolezza riguardo alla crisi ambientale in corso 
(di cui la crisi climatica rappresenta solo una delle componenti) e la conseguente ascesa dei movimenti ambientalisti.

In breve tempo, anche grazie all’azione di attivisti superstar come Greta Thunberg, le tematiche della sostenibilità sono passate dai forum dei movimenti
antagonisti ai più importanti palcoscenici della politica mondiale come il G8 ed il world economic forum.
Eppure, anche in questo caso, nonostante il grande sostegno popolare, il clamore mediatico e la necessità, più volte sottolineata dalla comunità scientifica,
di adottare misure immediate, i governi e la politica si stanno rivelando largamente incapaci di elaborare progetti sufficientemente innovativi ed ambiziosi 
per fronteggiare la minaccia, aggravando ulteriormente il senso di frustrazione e di irrilevanza negli individui.

Sebbene gli agenti socio-economici qui presentati siano evidentemente molto diversi tra loro, così come diverso è il loro peso relativo nell’influenzare l’agenda 
di ciascuna specifica società, essi stanno tutti innegabilmente contribuendo a modificare il nostro modo di vivere, i nostri valori ed i nostri obiettivi, e tutti
condividono il fatto di non essere sottoposti ad un controllo democratico.

## Creare una nuova piattaforma condivisa
Nel complesso, il quadro che emerge dai paragrafi precedenti rispetto allo stato delle democrazie occidentali non è dei più rosei. 
La politica, come un pugile chiuso nell'angolo, subisce l’assedio martellante dei colpi che arrivano dagli agenti socio-economici esterni e non riesce più neppure 
ad ascoltare le istanze che sorgono all’interno della società per tirare qualche colpo d’incontro. 
Ad aggravare la situazione si aggiunge il fatto che i nuovi agenti socio-economici non perseguono primariamente lo scopo di introdurre nelle società occidentali 
nuovi valori e obiettivi condivisi rendendo ancora più imprevedibile tanto per i cittadini quanto per i governi la traiettoria delle evoluzioni future.

A ben guardare però le democrazie occidentali hanno oggi più che mai le capacità economiche e tecniche per prosperare e diventare nuovamente un modello desiderabile
prima di tutto per i propri stessi cittadini.
La condizione principale affinché questo possa avvenire è quella di ricominciare ad immaginare una società desiderabile e di utilizzare consapevolmente
gli strumenti offerti dalla democrazia al fine di realizzarla. 
La domanda a questo punto è: da dove partire per cercare di imbrigliare quello che Hegel chiamava lo spirito del tempo? 
Per quanto ci riguarda, il primo passo è stato quello di scegliere uno strumento concettuale tramite il quale permettere la circolazione delle idee e l’avvio del 
dibattito. 

A nostro avviso lo strumento più opportuno a perseguire tale fine nell’epoca moderna è una piattaforma aperta, ovvero una base ideologica nella forma di 
documenti che chiunque decida di aderire alla costruzione concettuale sarà libero di modificare sottoscrivendo un codice di condotta.

L’utilizzo di tale strumento punta a garantire ad ogni autore il riconoscimento per il proprio contributo e allo stesso tempo la massima trasparenza nel processo
di elaborazione.

Quella che state leggendo è la attuale 0.0.1 di tale piattaforma aperta ed è liberamente 
accessibile nella sua forma più aggiornata su [github](https://github.com/Prosperismo/) e liberamente modificabile seguendo le istruzioni qui descritte. 
Il secondo passo è quello di fissare alcuni valori fondamentali attorno ai quali definire la base per la condivisione. 
I principi fondamentali del Prosperismo sono contenuti nel documento [Manifesto](https://github.com/Prosperismo/Italian/blob/main/Manifesto.md) e pongono 
le basi per il successivo sviluppo condiviso dell’ideologia, pertanto essi sono gli unici due elementi della piattaforma che vanno considerati concettualmente 
immutabili.
